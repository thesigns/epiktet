# EPIKTET

# DIATRYBY

# ENCHEIRIDION

z dodaniem FRAGMENTÓW oraz GNOMOLOGIUM EPIKTETOWEGO

Z języka greckiego przełożył i opracował LEON JOACHIMOWICZ

## EPIKTET I JEGO DZIEŁO

### I. Epiktet

Wiadomości o życiu Epikteta są skąpe. Niewolnik, współrodak Ezopa, urodził się z ojca niewolnika i matki niewolnicy ok. r. 50 w Hieropolis we Frygii. Piętno niewoli widnieje już w samym jego nazwisku, albowiem Epiktetos znaczy tyle, co „w dodatku nabyty, kupiony”. W młodych latach znalazł się w Rzymie, gdzie jego właścicielem i panem był Epafrodyt, wpływowy wyzwoleniec i sekretarz gabinetu Nerona. Mniej więcej ok. r. 80 zaczął uczęszczać na wykłady rzymskiego filozofa, cynizującego stoika — Muzoniusza Rufusa. Niepokaźne to być musiało srodze z wyglądu, skoro Italik, wielka w swoim czasie powaga, chcąc przytoczyć przykład wzorcowego niemrawca, wskazywał palcem na… Epikteta! (*Diatryby* III 8). Wyzwolony ok. r. 90, rozwinął działalność nauczycielską. Na mocy edyktu Domicjana wygnany ok. r. 95 wraz z innymi filozofami z Rzymu, osiadł w małej mieścinie Nikopolis w Epirze, w pobliżu wsławionego zwycięstwem Oktawiana miasta Akcjum, gdzie do końca życia w wielkim i powszechnym poważaniu jako *maximus philosophorum* (Gell. *N. Att* XVII 19), jako drugi Sokrates, prowadził własną szkołę filozoficzną, prawdziwe ognisko wiedzy szeroko promieniującej po świecie, do którego ściągała młodzież z całego imperium po naukę, jak również filozofowie, retorzy, wybitne osobistości państwowe — po radę w trudnych i zawiłych sprawach, w poważnych kazusach sumienia, a nadto przygodni podróżni, wiedzeni ciekawością ujrzenia rzadkiej osobliwości i sławy. Przez całe życie ubogi i samotny, przyjął w starości do swego domu niewiastę, by się zajęła wychowaniem dziecka sieroty (Simpl. in *Ench* p. 272 C). Zmarł najprawdopodobniej za panowania Hadriana, który wysoko go cenił (*in summa familiaritate Epictetum et Heliodorum philosophos… habuit* — Spartian. *Vita Hadriani* 16, 10) i miał go nawet osobiście odwiedzić w Nikopolis.

Krótko i zwięźle charakteryzuje tę postać nieznany poeta z *Antologii Palatyńskiej* (VII 676): „Ja, Epiktet, zrodzony w niewoli, ułomny na ciele, ubogi jak Iros, lecz miły nieśmiertelnym”. — Filozofa pojmował Epiktet jako wychowawcę i lekarza ludzkości, jego nauki — jako lekarstwa na jej choroby i słabości, a salę wykładową — wręcz jako izbę lekarską i szpital (ἰατρεῖον, *Diatryby* III 23, 30). — Jego stosunek do filozofii stoickiej określa kilka zasadniczych momentów. Przede wszystkim w swoich wykładach realizuje on autentycznie stoicką koncepcję filozofii. Czymże jest ona? Bądź zamiłowaniem i dążeniem do mądrości (Sext. *adv Math.* IX 13; *sapientiae amor et affectatio* — Seneca, *Ep.* 89, 4), bądź zamiłowaniem i dążeniem do cnoty (*studium virtutis — ibid.* 8), które to dwie formuły, choć różne w brzmieniu, tożsame są w treści, skoro przez mądrość rozumieli stoicy nie tylko „wiedzę o rzeczach boskich i ludzkich” (*ibid.* 5), lecz także praktyczne umiejętności życia, skoro do cnoty zaliczali nie tylko poprawne i słuszne myślenie, lecz także wzorowe działanie, skoro samą cnotę zasadzali na swoistej sprawności i dzielności, tak fizycznej, jak umysłowej — tego rodzaju dwoiste spojrzenie jasno i wyraźnie przebija z wykładów Epikteta. Z jednej strony głównym zadaniem i celem filozofa jest zdobywanie i posiadania moralnie czystego usposobienia duszy (ὁρϑὸς λόγος, *Diatryby* IV 8, 12), z drugiej — niczego z większą siłą nie wpaja w swoich słuchaczy, jak przekonania, że wszelka nauka ma o tyle i tylko o tyle rację istnienia, o ile przygotowuje do życia i służy cnocie, że uprawiana sama dla siebie, z czczej ciekawości, z chęci rozgłosu i chwały, przynosi więcej szkody niżeli pożytku. Ideą przewodnią jego programu nauczania jest uczynić swoich słuchaczy ludźmi wolnymi i doskonałymi, szczęśliwymi, niezależnymi od wszelkich przeszkód zewnętrznych, bogobojnymi (*Diatyryby* II 19, 29), filozofami nie słowa, lecz czynu (μέχρι τοῦ λέγειν ἅνευ τοῦ πράττειν, frg. X). Filozofować, wedle ulubionego powiedzenia Epikteta, znaczy tyle, co „wychowywać się”, stąd człowiek „wychowany” to tyle, co zaprawiony rzetelnie w naukach, a „wychowawca” to filozof i mędrzec, a jednocześnie nauczyciel rodzaju ludzkiego.

Dalej, znamienną jest rzeczą, że ze świecą nie znajdzie się wzmianki u Epikteta o czołowych przedstawicielach Stoi średniej ani o Panecjuszu, ani o Posejdoniuszu. Z późniejszych parękroć wymienia Antypatra i Archedemosa, ale to tylko jako znakomitych mistrzów biegłości dialektycznej. Bo też filozofia Epikteta bierze zdecydowany rozbrat ze średnim kierunkiem stoicyzmu, stanowi nawrót do starszego, a w rezultacie daje początek nowszemu. Przez swoją kompromisowość i eklektycyzm kierunek średni przedstawiał dla prostolinijnego Epikteta rodzaj pewnego kacerstwa, był zbyt zawiły i nie do przyjęcia. Sokrates — Diogenes — Chryzyp to trzy filary, na których budował swoje nauki. Dzieła Chryzypa były dla niego „świętym kodeksem” i służyły za podstawę do jego homilii w ten sam sposób jak teksty biblijne w kazaniach chrześcijańskich (A. Bonhöffer, *Die Ethik des Stoikers Epiktet*, str. 2). Rzecz oczywista, Epiktet nie był tak ciasnym i ekskluzywnym i ciasnym dogmatykiem, *homo unius libri*, był zbyt potężną indywidualnością, iżby się ściśle mógł zmieścić w ramach jakiegoś jednego schematu albo przysięgał na słowa mistrza — czerpał zatem obficie z dzieł również Zenona, Kleantesa, Platona i Ksenofonta. — Dalej, swoiste stanowisko zajmuje również Epiktet w stosunku do stoickiego trójpodziału filozofii: fizyką zajmuje się tylko marginesowo, w o wiele większym stopniu logiką, a nade wszystko ulubioną i w pełni tego słowa znaczeniu filozoficzną dziedziną — etyką. Metafizykiem nie był żadnym. Toteż jako prawdziwe curiosum należy odnotować fakt poruszenia w rozdz. 19 ks. II *Diatryb* problemu z zakresu czystej spekulacji, gdzie w grę wchodzą takie pojęcia, jak konieczność, możliwość, rzeczywistość istnienia w czasowej relacji do teraźniejszości, przeszłości oraz przyszłości. Tak, ale też zwróćmy uwagę, jak po przedstawieniu *status quaestionis* i po wyliczeniu różnych wariantów zapatrywań w tym względzie, pod koniec tej jedynej w swoim rodzaju dygresji, wyraźnie oświadcza Epiktet, że sprawy tego rodzaju nie interesują go absolutnie. Taż diatryba jest ostrzem swoim wymierzona „przeciwko tym, którzy w naukach filozoficznych poprzestają wyłącznie na zagadnieniach oderwanych”.

Zdawałoby się, że Epiktet jest wrogiem wszelkiej teorii. A jednak nic bardziej błędnego i niedorzecznego niż takie mniemanie! Jest on naprawdę wrogiem teorii, ale w jej roli nadrzędnej, nie zaś wyłącznie służebnej i pomocniczej. Jego nauki moralne są zbudowane na zrębach i fundamencie stoickiej teorii natury, bez której są wręcz nie do pomyślenia, a którą przyjmuje jako już dowiedzioną przez innych, na jasnej i słonecznej wizji wszechświata, którego człowiek jest ledwie znikomą cząsteczką, na harmonijnym i wzorowym porządku i ładzie (διοίχησις), wynikającym z rządów Opatrzności. — Więcej uwagi i miejsca poświęca logice. Uczeń Epikteta musiał być nie lada siłaczem i dobrze zaprawionym szermierzem biegłości dialektycznej w prowadzeniu dyskusji, w układaniu i zbijaniu argumentów, w rozwiązywaniu sylogizmów i sofizmatów. Należyte czynienie użytku z wyobrażeń (χρῆσις φαντασιῶν) podnosi Epiktet do rzędu naczelnej zasady i nieodzownego warunku szczęścia, ponieważ są one sprawdzianem i normą nie tylko prawdy, ale i dobra. Dwie diatryby (I 17, II 25) są poświęcone konieczności logiki, inne (jak I 22; I 7; II 10; II 16 i 17) traktują o zagadnieniach logicznych w ich jak najściślejszym powiązaniu z etyką, co więcej, diatryba 26 księgi I wyprowadza prawo życia właśnie z prawideł logicznych!

Epiktet był i pozostał moralistą, a jako wojujący na kilka frontów scholarcha, stał twardo na gruncie nauk dawnych mistrzów stoickich i wypracowanych przez nich teorii, od nich zapożyczał gotowe zasady i normy, a cała jego metoda nauczania polegała na czytaniu, na szerokiej egzegezie oraz interpretacji ich tekstów. — Mistrzowie ci byli dla niego wielkimi autorytetami, co bynajmniej nie znaczy, że byli dla niego jednocześnie wielkimi ludźmi. Toteż rozglądał się on za zgoła innego rodzaju wzorami do naśladowania, za olbrzymami ludzkiej doskonałości i cnoty, a takich właśnie znajdował ucieleśnionych w postaciach Sokratesa i Diogenesa. Były to dla niego dwa niedościgłe ideały harmonijnego zespolenia teorii i praktyki, nauki i życia, Sokrates — przez swoją mądrość i bogobojność, Diogenes — przez wyzwolenie siebie od wszelkich potrzeb doczesnych, obydwaj — przez życie świetlane i nadludzkie zalety. I dlatego filozofia Epikteta, ugruntowana na fundamencie pierwotnego stoicyzmu, jest osobliwą krzyżówką diogenizmu i sokratyzmu. Jakiegoś zasadniczego przeciwieństwa pomiędzy cynizmem a stoicyzmem w naukach podstawowych nie uznaje Epiktet. W doktrynalno-moralnym znaczeniu jest dla niego każdy cynik stoikiem i na odwrót. Zachodzni różnica jedynie stopnia: podczas gdy stoik jest zwyczajnym, pospolitym filozofem, to cynik — wywianowanym hojnie przez naturę, wyróżnionym i powołanym przez bogów na urząd nauczyciela i proroka, przez którego bóstwo przemawia do ludzi (Renner, *Zu Epiktets Diatriben*, str. 9; Bonhöffer, *Epiktet und die Stoa*, str 11). Ktokolwiek z uwagą przeczyta prawdziwą pieśń nad pieśniami ku chwale cynizmu — Diatrybę 22 ks. III, ten, chcąc nie chcąc, musi jeżeli nie nabrać przekonania, to co najmniej odnieść wrażenie, że Epiktet jest cynikiem pierwszej wody, przybranym w szatę stoicką. Elementy diogeniczno — cyniczne u Epikteta to przede wszystkim koncepcja szczęścia opartego na wyrzeczeniu, ascezie i samozaparciu. Elementy zaś sokratyczne zebrał Renner w dziesięć punktów (*op. cit.* str. 29 nn.). Oto one:

1. Intelektualizm etyczny: cnota polega na wiedzy, a złoczyńca popełnia występki z nieświadomością zła, w dążeniu do dobra, a więc bezwiednie i mimowolnie, toteż należy mu się wyrozumiałość, współczucie i przebaczenie.

2. Wiedza polega na poznaniu samego siebie i boga.

3. Z tą wiedzą nierozłącznie wiąże się należyta znajomość pojęć ogólnych.

4. Z właściwego poznania siebie samego płynie właściwy stosunek do rzeczy zewnętrznych.

5. Wiara w rządy Opatrzności nad światem.

6. Ta wiara w Opatrzność wymaga od człowieka wdzięczności, posłuszeństwa i poddania się woli bożej.

7. Poczucie i spełnienie obowiązku jest nieodłączne od bogobojności

8. Autarkia, czyli samowystarczalność cnoty do szczęścia.

9. Prawdziwa wiedza zakłada najwyższą wartość nie w życiu, ale w życiu cnotliwym, szlachetnym.

10. Filozofia jest nauką praktyczną — *prodesse volunt, non delectare philosophi*

Epiktet był nie tylko nauczycielem, lecz nadto niezrównanym wychowawcą, któremu zależało na rozwijaniu w swych uczniach pełnego człowieczeństwa. Przy wielkiej uczoności można być jednocześnie absolutną nicością i wielkim nędzarzem moralnym — taka jest przewodnia pedagogiczna myśle Epikteta. Nie potęga inteligencji, ale potęga charakteru stanowi człowieka. Stąd supremacja i prymat hartowania woli nad kształceniem rozumu, stąd docelowym punktem rozważań jest etyka. Specyficzną cechą pedagogicznej metody Epikteta jest powtarzanie w koło, bez mała aż do uprzykrzenia, w różnych wariantach i zastosowaniach, kilku naczelnych i prostych zasad, zniewalających swoją oczywistością, dalej — w głównym, choć nie wyłącznym, odniesieniu do etyki, podział filozofii na trzy dziedziny, kursy, stopnie (τόποι). Na pierwszym stopniu uczniowie ćwiczyli się w zdobywaniu panowania nad uczuciami, a w szczególności — nad pragnieniami i odrazami (ϰλίσις — ἔϰϰλισις), miarkując je i ograniczając do rzeczy wyłącznie pozostających w naszej mocy (τὰ ἐφήμιν); na drugim — w kierowaniu wszelkich dążeń i unikań (ὁρμή — ἀφορμή), tak spontanicznych, jak refleksyjnych, w należyte łożysko, ku właściwym, zgodnym z naturą dobrom i celom, normując je nakazami obowiązku (καθῆκον); wreszcie na trzecim, zastrzeżonym wyłącznie dla absolwentów dwóch pierwszych kursów, którzy już poczynili dostateczne postępy — w trafnym i niezawodnym formułowaniu sądów, tak iżby wyrażali swą zgodę (σνγκατάθεσις), czyli uznawali za prawdę jedynie wyobrażenia gruntownie zbadane, wnikliwie przenicowane i przesiane przez rzeszoto krytyki. — Jest to jedyna, godniejsza uwagi, oryginalna koncepcja i twórczy wkład Epikteta do filozofii stoickiej (cf. E. Zeller, III, 1⁴, str. 769, a zwłaszcza P.E. More, *Hellenistic Philosophies*, str. 107 n.).

Ze względu na żarliwą wiarę Epikteta w Opatrzność i boga mającego czuwać nad ludźmi podejmowano wiele prób uczynienia z niego, podobnie jak z Seneki, zakapturzonego chrześcijanina, ucznia i wyznawcy Ewangelii. Jest nawet na ten temat obfita literatura. Urocze legendy i hipotezy! Najpierw, zakapturzony Epiktet byłby najczystszym absurdem psychologicznym, a dalej — popełnia się tutaj błąd niewybaczalny: z łudzącego podobieństwa, a nierzadko z identyczności niektórych zapatrywań bynajmniej nie płynie ten wniosek, że Epiktet czy też Seneka zapożyczali myśli od chrześcijan, lecz wprost przeciwnie, że właśnie chrześcijanie obficie czerpali gotowe nauki, wypracowane przez cyników i stoików.

### II. Diatryba jako rodzaj literacki

Nauki Epikteta zostały nam podane nie tylko przez różnych autorów, ale w różnych rodzajach form literackich, z których najbardziej na uwagę zasługuje diatryba. Obok dialogu platońskiego (sokratycznego), a więc takiego, z jakim się spotykamy na codzień i powszechnie wiążemy z nim znaczenie i rozumienie tego słowa, dalej — dramatycznego i scenicznego, a w zespolonym dążeniu do prawdy i piękna — artystycznego i poetycznego; obok dialogu arystotelesowskiego, będącego produktem pracowni naukowej i uprawianej tam wiedzy, oderwanej od życia (R. Hirzel, *Der Dialog* I, 273), a co za tym — drętwego i szkolnego, którego istotną cechą stanowią długie, sążniste wypowiedzi, wykłady i repliki uczonych, niby referaty i koreferaty, jak to np. widzimy w traktacie Cycerona *De natura deorum*, jest diatryba trzecim zasadniczym i oryginalnym rodzajem dialogu starożytności. Wywodzi się ona z proletariackiej filozofii i kazań ulicznych filozofów cynicznych, owych wędrownych i żebraczych „mnichów starożytności”, którzy za jedno ze swych zadań uważali apostołowanie wśród pospulstwa i krzewienie nauk moralnych. Jasne, że do piętnowania zła społecznego, do rzucania gromów na zbytek i upadek obyczajów, do propagowania ubóstwa i wyrzeczenia nie zdały się na nic uczone wykłady. Z kazań zatem cynicznych wypracował uczeń Kratesa z Teb, Bion Borystenita, nowy literacki rodzaj dialogu — diatrybę. Zrazu podciągano pod tę nazwę bardzo różne kompozycje literackie, jak traktaty moralne, rozprawy sofistów, uczone prelekcje szkolne itp. Tak więc istotną i nieodłączną cechą diatryby stała się tendencja moralizatorska, nauczanie kogoś, zakłada więc ona z góry grono bądź uczniów, bądź publiczności, aktywnie reagujących, wyrażających swoje refleksje, sprzeciwy i wątpliwości na słowa bądź mistrza czy kaznodziei. „Wszystkie diatryby starożytne, o ile tylko da się ustalić ich pochodzenie, były albo układane z myślą prowadzenia wykładów i rozpraw, albo są wyjęte z przeprowadzonych wykładów i rozpraw” (O. Halbauer, *De Diatribis Epicteti*, str. 4 i 5). Z różnych odmian ukształtowała się z czasem i wybiła na czoło diatryba popularna, jaką uprawiał Muzoniusz Rufus i inni, a do szczytu doskonałości doprowadzili Epiktet oraz Seneka. „Jest ona rozwinięciem jakiejś krótkiej myśli moralnej w ten sposób, żeby usposobienie mówcy utrwalić w duszy słuchacza” — jak ją określa retor Hermogenes z Tarsu (Ch. Walz, *Rhetor. graec.* III, str 406). Diatrybę wulgaryzowali w swych szkołach zarówno stoicy, jak epikurejczycy, akademicy i perypatetycy (O. Halbauer, *op. c.*, str. 15 n.). Diatryba popularna wyklucza z góry wszelką abstrakcję i teorię, bazuje wyłącznie na konkretach; jej cechą istotną jest również przeplatanie spokojnego wątku myśli dialogami, przy czym rozmówcą, z reguły oponent i antagonista, to najczęściej postać nieznana, fikcyjna, nieokreślony „ktoś”. Bezosobowość zatem i bezimienność sprawiają, że jest to dialog pozorny (*Schattenspiel des Dialogs*, Hirzel), a w gruncie rzeczy monolog, w którym autor sam sobie stawia zarzuty i w ten sposób uprzedza i z góry odparowuje ewentualne napaści przeciwnika. Inną cechą diatryby jest łączenie powagi z komizmem (σπονδαιογελοῖον). Diatryba to dziwna mieszanina tematów i wątków, której bogatą przyprawę stanowią anegdoty, przykłady, podobieństwa, złote myśli, przysłowa mądrości ludowej, „orgia cytatów” z poetów, filozofów, cięte, rubaszne dowcipy, drastyczne porównania, dziwotworne kalambury i gry słowne, sarkazm, ironia, wulgarność i trywialność, gwałtowna inwektywa. Nic więc dziwnego, że bronią tą posługiwali się chętnie satyrycy, jak Horacy, Persjusz, Lukian i wielu innych. Diatrybę znamionuje wielka swoboda poruszania się w treści, z uwagi na co przyrównują do niej średniowieczne *quaestiones quodlibetales*, dalej — wyboru artystycznych środków ekspresji oraz rodzaju stylu — od górnego i natchnionego do trywialnego i brukowego, a całość przesycona jest pasją dyskusji i ogniem walki. Oryginalną cechą diatryb Epikteta, która nadaje im dramatyczny charakter i czyni z nich porywającą i pasjonującą lekturę, jest zdaniem Rennera nagłe przerywanie roztrząsanych problemów szybką i w krótkich zdaniach prowadzoną rozmową dwóch antagonistów oraz ich ożywioną wymianą poglądów (*op. cit.*, str. 50). Uderza w tych diatrybach naśladowanie Sokratycznej metody przypierania przeciwnika do muru przez sprowadzanie jego punktu widzenia do absurdu, dalej — wzorów Platona i Ksenofonta w konstruowaniu dialogów. Są one prawdziwą rozmową, wykładem mistrza skierowanym do rzeczywistych słuchaczy — grona uczniów, są ciągłym komunikowaniem się z nimi, stąd ich jednolity charakter. W wielu jednak wypadkach rozmówcy są bezimienni, fikcyjni, mityczni, są filozofami, herosami, a nawet bogami, przy czym bardzo często dialog nagle przechodzi w najbardziej przez Epikteta ulubiony monolog, tak iż nie bez racji powiada Hirzel (*op. c.*, II 248), że zasada: „Poznaj samego siebie” została u niego wyparta i zastąpiona przez „Rozmawiaj ze sobą samym” (λαλει σεαυτω — IV 4, 26). Wszystkie rezerwy retoryki są tutaj uruchomione, nierzadkie przeskoki od wzniosłości do pospolitości, od tragedii do komedii. Język potoczny, ludowy (κοινή), nie stroniący od wyrazów śmiałych, rażących, trywialnych, a nade wszystko rozbrajająco szczery, bez niedomówień, bez ogródek nazywający każdą rzecz po imieniu. Styl prosty i naturalny, miejscami krasomówczy, miejscami proroczo natchniony i namaszczony, jasny i mocny jak uderzenie młota w kowadło, rozlewny jak rzeka. Całość urzeka surową powagą, mądrością i majestatem myśli, pięknem obrazów i porównań, potęgą logiki, rozmaitością tematyki, głęboką troską o szczęście człowieka.

### III. Diatryby Epikteta

Podobnie jak jego nauczyciel Muzoniusz i jak Sokrates, tak samo Epiktet nie pisał niczego, nauczał ustnie. Człowiekiem, który spisał i przekazał potomności skarby jego myśli, był Flavius Arrianus, rodem z Nikomedii w Bitynii (ok. r. 95 — zm. ok. 175). Uczeń Epikteta, czołowy reprezentant greckiego renesansu za rządów Hadriana, „jeden z najznakomitszych Rzymian, który całe życie poświęcił nauce” — jak chlubnie świadczy o nim Lukian (*Alex.* 2), za wzór obrał sobie Ksenofonta, i to zarówno w życiu, jak i twórczości literackiej. Za Hadriana doszedł do najwyższych godności. Ok. r. 130 był *consul suffectus*, a od 131—137 namiestnikiem Kapadocji jako *legatus Augusti pro praetore*. Odwołany z Kapadocji, wycofał się za przykładem Ksenofonta z życia publicznego i osiadł na stałe w Atenach, gdzie się cały poświęcił pracy literackiej. Był autorem wielu dzieł — historycznych, filozoficznych, wojskowych i innych, w których naśladował Ksenofonta tak w tematyce i treści, jak w stylu, a nawet w samych tytułach. Słusznie więc zdobył sobie miano nowego Ksenofonta — *Xenophon redivivus*. Najważniejsze z jego dzieł to *Anabaza*, rzecz o wyprawie wojennej i o zwycięskim pochodzie Aleksandra Wielkiego przez Azję, oraz wykłady filozofii Epikteta: *Diatryby, Encheiridion* (*Manuale* — Podręcznik), rodzaj katechizmu, krótkie i zwięzłe kompendium, zawierające kwintesencję nauk moralnych Epikteta, czyli „to, co najznakomitsze i najkonieczniejsze jest w filozofii oraz najsilniej porusza dusze — zebrane z wykładów Epikteta” (Simplicius, prooem. ad Epict. *Man.*). *Encheiridion* był dwa razy komentowany przez neoplatonika Symplicjusza w VI w. i przez Georgiosa Lakapenosa w XIV w. Dochowały się również dwa chrześcijańskie, to znaczy przez chrześcijańskich autorów odpowiednio opracowane wydania *Encheiridionu*.

*Diatryby* i *Encheiridion* są dziełem Arriana z okresu jego młodości, gdy słuchał wykładów Epikteta w Nikopolu. Był on gorliwym i pilnym uczniem swojego mistrza i nie tylko biernie przysłuchiwał się jego wykładom, ale też skrzętnie spisywał jego nauki i notował myśli „na gorąco”, możliwie wiernie własnymi jego słowami, wypowiadanymi „z duszy do duszy”, w tym celu, jak sam wyznaje, „aby zachować na przyszłość pamięć myśli swego nauczyciela i jego śmiałej, otwartej mowy”. Z góry zatem i z założenia została tu wykluczona jakakolwiek myśl rozpowszechnienia tych szkolnych notatek wśród szerokiego ogółu czytelników. Stało się jednak inaczej — bez wiedzy i wbrew woli samego autora. Skoro więc szczegół ten podkreśla Arrian, nie mamy żadnego zgoła powodu, aby mu nie dowierzać, a wniosek stąd taki, że są to zapiski w surowym stanie, materiał niedopracowany stylistycznie i literacko, słowem — „nie uczesany żywioł”, brulion, prawdziwe pamiętniki — απομνημονεύματα, ale przez to właśnie tym bardziej urzekające pięknem swojej autentyczności i prawdy.

**Jedność dzieła**. Nie wiemy nawet, jaki właściwie tytuł dał tym swoim zapiskom sam autor. W liście dedykacyjnym do nieznanego skądinąd Lucjusza Gelliusza raz zwie je „słowami” (λόγοι), raz znowu „pamiętnikami” (ὑπομνήματα). Tradycja rękopiśmiennicza jest pod tym względem jednolita i konsekwentna, nadając im w nagłówku tytuł *Diatryby*. Tak samo postępują Simplicjusz i Focjusz. U starożytnych autorów rzecz ta przedstawia się różnie. I tak u Aulusa Gelliusza (19,1) tytuł ma brzmienie: *Dissertationes i* Διαλέξεις — rozprawy, rozmowy; u Marka Aureliusza (I 7) ὑπομνήματα — pamiętniki, wspomnienia; u Stobeusza podobnie: ἀπομνημονεύματα, tylko że występuje u niego dodatkowo: όμιλίαι (*colloquia*) — kazania, egzorty, rozmowy czy coś podobnego; wreszcie u Damascjusza: σχολαί — lekcje, wykłady, odczyty. — Co począć z podobną rozmaitością tytułów i jaka właściwie jest ich wymowa? Otóż byłoby z tym wszystkim pół biedy, zwłaszcza że krążyły one w odpisach i pod różnymi zapewne tytułami, a nadto, że starożytni, zwłaszcza w cytacjach, inaczej niż my dzisiaj, nie przywiązywali do tej sprawy zbyt wielkiego znaczenia. Rzecz gmatwa i całkiem ją komplikuje i czyni z niej problem dopiero świadectwo Focjusza, który wyraźnie powiada, że: „Arrian, o ile wiemy, napisał *Diatryb* Epikteta ksiąg osiem, a *Homilii* — dwanaście. Powiadaja ponadto, że napisał tych dzieł jeszcze więcej, które jednak nie dotarły do naszej wiadomości” (Schenkl, test. VI). W związku z tym powstaje od razu pytanie zasadnicze: ile właściwie dzieł o naukach Epikteta napisał Arrian? Najogólniej i najwyraźniej zarysowywać się zdają co najmniej trzy: Diatryby — Homilie — Wspomnienia. Toteż różne w tej mierze zrodziły się zapatrywania i przypuszczenia, z których wymienimy trzy zasadnicze. Według stanowiska H. Schenkla z przedmowy do wydania *Diatryb* z r. 1894, a zwłaszcza z 1916, Arrian, zgodnie ze świadectwem Focjusza, napisał osiem ksiąg *Diatryb*, a dwanaście *Homilii*. Co się tyczy pamiętników, to te uważa on za notatki pochodzące od innych pisarzy. — Zdaniem V. d'Agostino, *Diatryb* napisał Arrian ksiąg, być może, osiem, których pierwsza połowa ocalała, *Homilii* — dwanaście, *Rozpraw* (διαλέξεις — *dissertationes*) — co najmniej pięć, *Wspomnienia* uczony ten identyfikuje z *Diatrybami*. — Wreszcie oryginalna i śmiała hipoteza H. W. F. Stellwarga: *Diatryby* nie wyszły spod redakcji Arriana, ale samego Epikteta. Żaden uczeń i w żadnym wypadku nie byłby w stanie odtworzyć wykładów swego mistrza w sposób tak żywy, tak autentyczny, realistyczny, a przy tym z takim bogactwem szczegółówi i niuansów. Co się tyczy Arriana, to ten najzwyczajniej pisał tylko wspomnienia o Epiktecie i opublikowanie tych właśnie wpomnień wbrew jego woli i bez jego wiedzy było dla niego zaskoczeniem i wywołało niezadowolenie, czemu dał wyraz w liście do Lucjusza Gelliusza. Karygodną pomyłką późniejszych wydawców było to, że list ten umieszczali jako wstęp na początku *Diatryb*. Nie wdając się w szczegółowe, zawiłe i długie wywody i polemiki, skwitujemy rzecz tę krótkim stwierdzeniem, że najbardziej rozpowszechnionym wśród uczonych jest pogląd o jedności Arrianowego dzieła. Owe różne tytuły zawierają treść bliskoznaczną i określają jedno i to samo dzieło, słów zaś tego rodzaju używali ówcześni filozofowie wymiennie na wyrażenie tej samej treści (O. Halbauer, *op. cit.* str. 8 i nn.). Tak, ale co począć ze świadectwem patriarchy konstantynopolitańskiego Focjusza? Uznane ono zostało za nie dość ścisłe i mało prawdopodobne. — „Czy rzeczywiście miał on w ręku dzieła, których tytuły wymienia?… Być może, jak przypuszcza Schweighäuser, widział on zwój *Diatryb* zaintytułowanych akurat *Homilie*” (J. Souilhé, *Epictète*, str. XIX). Jedności dzieła dowodził pierwszy J. Upton, po nim Schweighäuser, R. Asmus, R. Renner, wszystko najwybitniejsi znawcy Epikteta. Jest rzeczą natomiast jasną i nie budzącą żadnej wątpliwości, że to jedyne dzieło Arriana — *Diatryby*, nie zachowało się do naszych czasów w całości, o czym wystarczająco świadczy już bodaj ta jedna okoliczność, że pewne fragmenty i treści z *Encheiridionu* nie mają ani śladu swoich odpowiedników w *Diatrybach*. — Próby ustalenia pewnego związku i porządku treści w każdej księdze *Diatryb* z osobna i we wszystkich razem, czynione przez O. Halbauera i K. Hartmanna, nie dały żadnych zadowalających wyników. Co jednak mimo woli rzuca się w oczy, to równomierne objętościowo rozmieszczenie materiału i powtarzających się tematycznie pewnych rozdziałów w poszczególnych księgach.

Warto wreszcie przestrzec czytelnika, żeby na podstawie *Diatryb* nie wyrabiał sobie poglądu ani na technikę wykładów Epikteta, ponieważ ta polegała na objaśnianiu tekstów, na rozwijaniu i tłumaczeniu problemów naukowych, ani tym bardziej na całokształt jego nauki, ponieważ diatryba nie jest żadnym w ścisłym tego słowa znaczeniu wykładem, ale raczej jego uzupełnieniem, dodatkiem, aneksem, swobodną nieskrępowaną wymianą zdań pomiędzy nauczycielem i uczniami prowadzoną już po właściwym wykładzie, zazwyczaj, choć niekoniecznie, na marginesie wykładu. Takie pojęcie diatryby z tych czasów przekazali nam Gelliusz (*N. A.* I, 26) i Plutarch (*De facie in orbe lunae*, np. 929 B, 930 A).

**O innych przekazach nauki Epikteta.** Wielki autorytet i sława mądrości Epikteta były przyczyną, że w gnomologiach przypisywano jemu nie tylko jego własne, ale i cudze sentencje. Zbiór różnych apoftegmatów i złotych myśli mamy u Schenkla, (2 wyd. str. 476—496), *Gnomologium Epictetorum reliquiae*. Stąd też kilka słów wypada z wdzięcznością poświęcić także innym pisarzom, którzy w jakimś, choć nieporównanie mniejszym stopniu niż Arrian, przekazali nam bodaj w drobnych okruchach dziedzictwo myśli Epikteta. Są nimi: Jan ze Stoboi w Macedonii (ok. r. 500), zwany Stobeuszem (Stobaeus). Jego *Antologia* zawiera wyciągi z ponad pięciuset autorów filozofów, poetów, dziejopisów, retorów, lekarzy i innych, a więc z najróżnorodniejszych dziedzin nanizał bezcenną wiązankę myśli zaczerpniętych również z Epikteta. Zbiór ten, który w średniowieczu, na przekór wewnętrznemu układowi treści, z gruntu fałszywie rozbito na dwa odrębne dzieła — *Eclogae* (*physicae et ethicae*) i *Florilegium* (albo *Sermones*), przedstawia nadzwyczajną wartość i jest bezcennym źródłem już choćby dlatego, że w brzmieniu dosłownym przytacza mnóstwo wyjątków z dzieł zaginionych; tym większa więc szkoda; że nie zachował się on w całości, ale z dość pokaźnymi szczerbami.

**Aulust Gelius** — rzymski gramatyk i szperacz z II w., któremu zawdzięczamy dwa fragmenty (IX i X). Przez długie lata z równą pracowitością w zbieraniu, jak i wiernością w przekazywaniu, ale z daleko mniejszym zmysłem krytycznym i samodzielnością sądu, bez jakiegoś określonego celu — gromadził ekscerpty z różnych gałęzi umiejętności, z pisarzy greckich i rzymskich i wydał w swym dziele zatytułowanym *Noce Attyckie* (*Noctes Atticae*). Jest to prawdziwa kopalnia ważnych wiadomości, z której wiele czerpano w starożytności i średniowieczu, tym bardziej że zawiera wiele źródłowego materiału z dzieł zaginionych. Już bodaj przez to jedno zasłuzył się Gelliusz, że w brzmieniu greckim utrwalił złotą zasadą Epikteta: Ἀνέχου καὶ ἀπέχου (*Sustine et abstine*!)

Co najmniej trzy fragmenty pochodzą od Marka Aureliusza, cesarza i filozofa, znanego polskiemu czytelnikowi z polskiego przekładu jego *Rozmyślań*. Jeden fragment (Xa) przekazał nam Arnobiusz, retor z Sicca w Numidii, którego dzieło *Adversus nationes*, wymierzone przeciw poganom, z równoległą tendencją obrony i usprawiedliwienia chrześcijaństwa, jest ważne dla poznania ówczesnych kultów pogańskich. — W wydaniu Schenkla są jeszcze zamieszczone dwa krótkie zbiory „sentencji i nauk” Moschiona, które zebrał i wydał A. Elter, *Epicteti et Moschionis quae feruntur sententiae*, Lipsk 1892. Kim jednak był ów Moschion, nie wiemy.

**Wydania.** Pierwsze „urzędowe”, jak je nazywa Colardeau, wydanie *Diatryb* sporządził sam Arrian gdzieś około r. 130, chcąc sprostować sfałszowane i pozmieniane kopie, które naówczas krążyły w obiegu. Archetypem wszystkich znajdujących się po różnych bibliotekach rękopisów jest *codex Saibantinus*, zwany też *Veronensis*, dziś *Bodleianus*, przechowywany w Bibliotece Bodlejańskiej w Oksfordzie. Pochodzi on z końca XI w. lub z początku XII w., ze scholiami na marginese, co razem wzięte jest, zdaniem Schenkla, odpisem egzemplarza poprawionego i skomentowanego przez Arethasa. — *Editio princeps* z opracowania V. Trincavellego ukazała się w r. 1535 w Wenecji. Dalsze wydania, a ograniczymy się tylko do najważniejszych, to dwa bardzo wartościowe Bâle'a, pierwsze w r. 1554 — ze względu na dodany przekład łaciński Schegka, drugie z r. 1560 — ze względu na bardzo cenny komentarz Ch. Wolfa. Pierwsze prawdziwie krytyczne wydanie sporządził John Upton, Londyn 1739—1741. Osobny wolumen *Notae et emendationes* zawiera uwagi i komentarze Schegka, Wolfa, Shaftesbury'ego, Gatakera i wielu innych uczonych. Dziełem jednak prawdziwie monumentalnym, służącym i dzisiaj za nieodzowną podstawę wszelkiej pracy nad Epiktetem, są pięciotomowe *Epicteteae philosophiae monumenta*, Lipsk, 1799—1800. Wielką zasługą H. Schenkla, który opracował dwa wydania krytyczne (Lipsk 1894 i 1916), jest wymagające ogromnego wysiłku odczytanie rękopisu Bodlejańskiego i poprawek różnych korektorów, oraz obfity aparat krytyczny, co w sumie unaocznia pracę nad tekstem Arriana na przestrzeni stuleci. Editio Princeps *Encheiridionu* — Wenecja 1528, drugie wyd. Haloandra — Bazylea 1529; później wydawano go łącznie z *Diatrybami*.

**Przekłady.** Na język niemiecki dokonał przekładu J.G. Schultess, 1766, wznowił go, unowocześnił i udoskonalił R. Mücke: *Epiktet. Was von ihm erhalten ist nach den Aufzeichnungen Arrians*, Heidelberg 1926. Najstarszy przekład angielski wyszedł spod pióra Elisabeth Carter, 1749—1756, z późniejszych Georges Long: *Discourses of Epictetus*, 1877, z wieloma paralelnymi cytacjami, głównie z Cycerona, Seneki, Marka Aureliusza i z Nowego Testamentu; P. E. Matheson: *Epictetus. The Discourses and Manual*, Oxford, 1916; W. A. Oldfather: *Epictetus. The Discourses as reported by Arrian, The Manual and Fragments*. „The Loeb Classical Library”, 1925, 2 wyd. 1946. Na francuski — najstarszy, Jean Goulu: *Les Propos d'Épictète recueillis par Arrian*, Paris 1609 i 1630. Dalej A. P. Thurot: *Discours philosophiques d'Épictète, recueillis par Arrian*, Paris 1838; Victor Courdaveaux: *Les Entretiens d'Épictète recueillis par Arrian*, Paris  1862, 2 wyd. 1908; J. Souilhé: *Épictète, Entretiens*, Société d'Edition „Les Belles Lettres”, Paris 1948/9. Rzecz jasna i zrozumiała, że *Encheiridion* ma o wiele więcej samodzielnych przekładów niż *Diatryby*.

W Polsce mieliśmy dotąd przekłady *Encheiridionu*: pierwszy przekład z francuskiego dał nam Grzegorz Zachariaszewicz: *Krótki zbiór starożytnych moralistów z francuskiego na polski język przełożony przez x. (Grzegorza) Zachariaszewicza. Tomik pierwszy: Treść zdań moralnych Epikteta; tomik drugi: Myśli moralne Konfucjusza*, Łowicz 1784. Dalej: *Obraz Cebesa i Doręcznik Epikteta z greckiego przełożył i uwagami objaśnił x. (Ignacy) Hołowiński*, Wilno 1845; *Teofrasta Charaktery obyczajowe, Epikteta Rękoksiąg i Cebesa Obraz życia ludzkiego przełożył z greckiego na język polski C. C. (Krzysztof Celestyn) Mrongowius*, Gdańsk 1845. *Epiktet, Podręcznik. Pamiętnik moralności stoickiej, przełożył i wstępem opatrzył Józef Jankowski*, Warszawa 1912, „Bibl. Hermetyczna” nr 7. Z jakiegoś nowoczesnego chyba języka przełożył *Encheiridion* L. Staff, wydał J. Mortkowicz w serii miniaturowej „Panteon”. *Myśli* wybrane (tłumacz nieznany, wydane przez Zienkowicza i Chęcińskiego) ukazały się we Lwowie 1913. — Próbki niniejszego przekładu *Diatryb* zostały wydrukowane w „Meandrze” nr 11—12, 1959, nr 4 i 5—6 1960.

Na koniec kierownikowi Redakcji Biblioteki Klasyków Filozofii, a zarazem redaktorowi tego tomu pani Irenie Krońskiej za cenne uwagi — składam serdeczne podziękowanie.

Leon Joachimowicz

Warszawa, w lutym 1960 r.

## DIATRYBY

Arrian Lucjuszowi Gelliuszowi¹ śle pozdrowienie

*Diatryb* Epikteta ani nie napisałem w taki sposób, w jaki ktoś² mógłby to uczynić, ani też sam nie rozpowszechniłem ich pomiędzy ludźmi; podobnie jak nie można w ogóle powiedzieć, że to ja jestem ich autorem. Co natomiast z ust jego słyszałem, to wszystko możliwie jak najdokładniej jego własnymi słowami starałem się napisać na własny użytek, w tym mianowicie celu, żeby na przyszłość zachować w sobie wpomnienia o jego sposobie jasnego myślenia i otwartości w mowie. Język i styl rozpraw, jak mnie się to wydało rzeczą właściwą i słuszną, jest taki, jakim posługuje się ktoś, kiedy za pierwszym odruchem wypowiada w rozmowie swe myśli wprost, bez ogródek, nie zaś kiedy pisze dla przyszłych czytelników. Sam jednak nie wiem, jak to się stało, że bez mojej wiedzy i wbrew mojej woli te moje notatki mimo wszystko dostały się do rąk ludzkich. Dla mnie wszakże niewielkie to będzie zmartwienie, jeżeli wydam się komuś nieudolnym sprawozdawcą, a już zgoła żadne dla Epikiteta, jeżeli ktoś będzie okazywał lekceważenie dla jego nauk, skoro on sam je głosząc nie miał, jak wiadomo, nic innego na celu, jak to tylko, żeby pobudzić w słuchaczach umysły do rzeczy najlepszych. Jeżeli zatem owe nauki zachowały do dzisiaj moc wywierania tych samych skutków, to moim zdaniem mają one te wszystkie zalety, jakie mieć winny nauki filozofów. Jeżeli jednak nie zachowały, niechże to sobie wiedzą czytelnicy, że ilekroć je głosił Epiktet, budziły one w słuchaczach takie uczucia, jakie on sam wzbudzić w nich pragnął. Jeżeli jednak jego nauki nie odniosą same przez się podobnych skutków, nie jest wyłączone, że albo temu wszystkiemu ja jestem winien, albo — trudno! Widać tak już być musi. Bądź zdrowy.

### KSIĘGA PIERWSZA

#### ROZDZIAŁ I

*O tym, co leży, a co nie leży w naszej mocy*
